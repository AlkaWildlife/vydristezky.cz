---
title: Zastavení
listed: true
position: 0
editable_elements:
  Page/Title: "Průvodce\n\n"
  Page/Title image: 'false'
  Page/image: http://placehold.it/610x385
  Page/Content: "\n\n\n\nStezka je vhodná pro pěší, jde o nenáročnou trasu, většinou
    se jde po\nnezpevněné cestě, třikrát krátce po silnici. Jeden kratší úsek vede
    ve\nsvahu lesní pěšinou – v případě jízdy na kole či putování s kočárkem jde\no
    náročný, i když krátký úsek, který se dá překonat. \n\nDélka trasy: 10 km\n\nZačátek:
    obec Dačice (most přes řeku Dyje)  \n Konec: obec Staré Hobzí (náves)  \n Počet
    informačních tabulí: 9\n\n   \n\n\n### Jednotlivá zastavení\n\n#### Km 0: Tabule
    č. 1. úvodní tabule v obci Dačice  \n \n\n![](/uploads/IMG_0197_610.JPG)\n\nDačice
    náleží k nejstarším městům historického kraje jihozápadné Moravy.\nPrvní písemná
    zmínka pochází z roku 1183. V současné době žije ve městě\na jeho částech 8 tisíc
    obyvatel. V Dačicích se nachází státní zámek, ve\nkterém je městské muzeum a galerie.
    Dačice jsou známé výrobou první\nkostky cukru.\n\nPrvní tabule a tedy počátek
    cesty začíná u hlavního mostu přes řeku na\npravém břehu. Stezka dál pokračuje
    na druhé straně mostu, kde hned\nnarazíte na turistický rozcestník a dál už Vás
    budou navádět zelené\nturistické značky.\n\n#### Km 0: Homolkův mlýn\n\n![](/uploads/Homolkuv_610.JPG)\n\nPrvní
    záznam pochází z konce 16. století. Založení tohoto mlýna se dává\ndo spojitosti
    s rytířem Janem Babkou, mlýn byl dlouho zvaný Babkův.\nDnešní název pochází od
    posledních majitelů. K mlýnu byla po dlouhou\ndobu přidružena i pekárna. V roce
    1948 byl znárodněn a později zrušen.\n\n \n\n#### Km 1,5: Tabule č. 2. Řeka Dyje
    a ryby\n\nKaždá řeka se od pramene po své ústí do moře vyvíjí. Pod Dačicemi má\nMoravská
    Dyje charakter tzv. „parmového pásma“. Rybí společenstvo\nMoravské Dyje je v úseku
    Vydří stezky velmi pestré, zaznamenáno zde bylo\n24 druhů ryb.\n\n \n\n#### Km
    1,7: Tabule č. 3. Natura 2000\n\n![](/uploads/IMG_6923_610.JPG)\n\nNatura 2000
    je soustava chráněných území. Na svém území ji podle\njednotných principů vytváří
    všechny státy EU. Cílem této soustavy je\nzabezpečit ochranu těch druhů živočichů,
    rostlin a přírodních stanovišť,\nkteré jsou z evropského pohledu nejcennější,
    nejvíce ohrožené, vzácné či\nomezené svým výskytem jen na určitou oblast. Přírodní
    památka Moravská\nDyje je součástí této soustavy a vydra říční je jedním z předmětů\nochrany.\n\n \n\n####
    Km 2,2: Frelův mlýn\n\n![](/uploads/Freluv_610.JPG)\n\nPrvní záznam pochází ze
    17. století, kdy zde působila rodina Froelů.\nTento mlýn je také znám jako Švábův,
    Šantrůčkův, Peckův či Kubešův podle\ndalších mlynářů. Manželé Peckovi v roce 1931
    oficiálně ukončili činnost\nmlýna, poté se jako pohostinství stal cílem dačických
    při vycházkách.\n\n \n\n#### Km 2,2: Tabule č. 4. Vydra\n\n![](/uploads/IMG_6921_610.JPG)\n\nVydra
    říční je „semiakvatický“ živočich. Vydry ve vodě loví potravu,\nhrají si tam,
    vodou putují krajinou.\n\nVydry nejsou vázány na nějaký specifický typ vodního
    prostředí. Obývají\njak tekoucí, tak i stojaté vody. Na Dačicku vydry žijí jak
    na rybnících,\nmenších tůních, požárních nádržích, tak i na všech potocích a na\nMoravské
    Dyji.\n\n####  \n\n#### Km 3,0: obec Hradišťko\n\nHradišťko je malá obec, která
    formálně spadá pod Dačice jako jeho místní\nčást, v současnosti zde žije něco
    málo přes sto obyvatel.\n\n#### Km 5,2: vlhké nivní louky\n\n![](/uploads/IMG_6914_610.JPG)\n\nLuční
    společenstva v nivách řek jsou pravidelně zaplavované, a proto\nmají na živiny
    bohaté půdy. Významně je na těchto loukách zastoupena\npsárka luční a metlice
    trsnatá, rostou zde vzácné rostliny, například\nrozrazil dlouholistý, žluťucha
    lesklá, jarva žilnatá, svízel severní.\n\n#### Km 5,6: tabule č. 5 potrava vydry\n\n![](/uploads/IMG_0202_610.JPG)\n\nVydra
    říční je vrcholový predátor, královna vod, loví vodní živočichy,\npřevážně ryby,
    obojživelníky a raky. Vzácně uloví nějakého drobného\nvodního savce či ptáka.
    Vydra velmi dobře plave a potápí se. Potravu\nloví jak ve volné vodě, tak ji hledá
    na dně mezi kameny, i v dutinách\nčlenitých břehů. Kořist hledá zrakem (očima)
    i hmatem (vousy).\n\n \n\n#### Km 5,7: suché skalnaté stráně\n\nVznikají na strmých
    skalnatých výslunných svazích údolí. Dříve byly díky\npastvě v celém údolí běžné,
    dnes zůstaly zachovány jen drobné fragmenty.\nTaké zde se nachází řada vzácných
    druhů rostlin, typické jsou v údolí\nDyje divizna jižní rakouská a divizna ozdobná,
    nebo chrpa latnatá,\nnetřesk výběžkatý a rmen barvířský.\n\n#### Km 6,2: Spálený
    mlýn\n\n![](/uploads/spaleny_610.JPG)\n\nPoprvé je tento mlýn (také zvaný Hadrův
    neboli Hadermühle, Navrátilův)\nzmíněn v roce 1369. Mlýn sloužil jako obilný mlýn
    a pila. V roce 1932\nzde byla instalována turbína. Dle záznamů vodní pila pracovala
    do roku\n1938.\n\n \n\n#### Km 7,1: Volfův mlýn\n\n![](/uploads/IMG_8593_610.JPG)\n\nAumühle
    či také Lužní mlýn je poprvé uveden v písemnostech v roce 1627.\nDnešní název
    má po posledních majitelích, kteří již však mlýn\nnevyužívali a pouze zde hospodařili
    jako zemědělci.\n\n \n\n#### Km 7,5: tabule č. 6: Přežijí vydry?\n\n![](/uploads/P1190477.JPG)\n\nPřes
    obecný neustálý pokles přírodní rozmanitosti se některé druhy\nzvířat navracejí
    do naší přírody, jedním z nich je i vydra říční. Nikdo\nale nemá vyhráno, ani
    vydra ne. Přestože se například čistota vod\nzlepšuje, nastupují nová rizika,
    která život v krajině střední Evropy\nztěžují. Například na silnicích hyne čím
    dál více zvířat - ježci,\nzajíci, srny, drobní ptáci i dravci, a ani vydra není
    výjimkou. Navíc\nvydra žere ryby a tím způsobuje škody na rybích obsádkách. Někdo
    řeší\nztrátu ryb způsobenou vydrou po svém – střelbou, železy nebo trávením. A\ntak
    je budoucnost vyder u nás i přes její legislativní ochranu a řadu\nochranářských
    opatření nejistá.\n\n \n\n#### Km 8,1: slepé rameno řeky\n\n![](/uploads/P1160159_610.JPG)\n\nPřirozená
    řeka se vlivem vody na podloží neustále mění, na jednom místě\nse břeh vymílá,
    na druhém se usazují náplavy. A tak se i koryto řeky\nposouvá. Vytváří se ramena,
    ostrovy, pak opět zanikají. Řeky v naší\nkrajině ale nemají tolik prostoru a jsou
    neustále svazovány do jednoho\núzkého koryta. Existují jen výjimky, kde jsou tyto
    tvary vidět. Zde\nnapříklad slepé rameno, které vzniklo na původním místě koryta.\n\n####
    Km 9,0: Loucký mlýn\n\n![](/uploads/Loucky_610.JPG)\n\nNa tomto místě stál a fungoval
    mlýn nejdéle. Mlýn byl postaven už před\nrokem 1190 a je jedním z nejstarších
    mlýnů v Čechách. Nejprve sloužil\npro premonstrátský klášter v Louce u Znojma.
    V roce 1901 vyhořel, poté\nbyly budovy postaveny znovu. Ještě v roce 1989 zde
    byla instalována\nturbína, dnes již však v provozu není.\n\n \n\n#### Km 9,0:
    tabule č. 7: vodní mlýny\n\n![](/uploads/IMG_6856_610.JPG)\n\nVodní mlýny měly
    po celá staletí, od starověku až po vynález parního\nstroje a elektřiny, obrovský
    význam v životě lidí, protože představovaly\nhlavní zdroj energie. Vodní mlýny
    byly využívány k různým činnostem:\nsloužily jako obilní mlýny, valchy, pily,
    hamry, tkalcovny, stoupy.\nMlýnů bylo na našich řekách a potocích velké množství,
    například v úseku\nnaučné stezky bylo na řece Dyji osm vodních mlýnů. Na úpadek
    vodních\nmlýnů měly největší vliv modernizace, nové zdroje energie a výroba\nelektřiny,
    nacisté a nakonec komunismus. Pozůstatky z období velkého\nvyužívání vodní energie
    jsou vidět i na řece Dyji. V dnešní době z nich\nmůžete vidět jen samotné obytné
    domy, některé využívané k bydlení či\njako restaurační zařízení, jiné chátrají.
    Vodní kola a mlecí konstrukce\nči modernější turbíny si neprohlédnete již žádné.
    Náhony jsou někde\nzatopeny vodou, některé jsou vyschlé. Zachovány byly jen jezy.\n\n \n\n####
    Km 9,4: tabule č. 8: život u vody\n\n![](/uploads/P1190450_610.JPG)\n\nV řece
    i v údolní nivě kromě vydry říční žije celá řada dalších\nživočichů, ať už běžných,
    tak i vzácných. V korunách pobřežních stromů\nžijí tesaříci, mezi nimi vzácný
    a nádherně barevný kozlíček mramorový.\nNad vodou se prohání celá řada druhů vážek,
    od barevných motýlic až po\nnenápadné klínatky. Ve vodě můžete najít až pět druhů
    velkých mlžů i\nraky. Na větvích pobřežních stromů můžete vidět drobné pěvce jako\nkonipas
    horský či ledňáček říční, ale při troše štěstí uvidíte i\nvelikány v ptačí říši,
    například volavku popelavou a našeho největšího\ndravce orla mořského.\n\n U této
    tabule se turistická značka odděluje od naučné stezky - značka\npokračuje doprava
    přes most směr Slavonice, konec stezky je ve Starém\nHobzí tedy po silnici doleva
    do kopce.\n\n#### Km 10,5: tabule č. 9: úvodní tabule v obci Staré Hobzí\n\nV
    obci se nachází jeden z nejstarších kostelů na jižní Moravě, románská\nkaple je
    datována do roku 1190. Centru obce vévodí zámek - jedná se o\nzachovalou monumentální
    barokní stavbu s prvky klasicismu. Přes protesty\nčeského obyvatelstva bylo Staré
    Hobzí zahrnuto do sudetského území. Už\nměsíc po válce začalo vyhánění německého
    obyvatelstva, celkem 530 lidí.\nPo jejich odchodu zůstalo ve Starém Hobzí 70 usedlíků.
    Dnes žije v obci\nStaré Hobzí přes pět set obyvatel, má pět místních částí.\n\n"
  header/Search: 'Hledat... '
  Right column/Title: 'Více ke čtení '
  Right column/Links: ''
layout: withrightcolumn
---
