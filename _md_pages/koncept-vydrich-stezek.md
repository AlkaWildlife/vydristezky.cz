---
title: Koncept Vydřích stezek
permalink: /projekty/koncept-vydrich-stezek
published: true
listed: true
position: 0
layout: two_columns_page
---
Opomíjená nebo nenáviděná – tak je to s vydrou říční u nás. Přitom jde o
královnu našich vod, nádherné hravé a inspirující zvíře. Tam kde chybí,
je něco špatně – chybí ryby, voda je znečištěná, či se z řeky stal
kanál, v okolí je hodně silnic či pytláků. Vydra tak na sebe navíc bere
roli ukazatele stavu svého prostředí.

Cílem Vydřích stezek a těchto stránek je ukázat tohoto tvora, a ukázat
jeho prostředí - řeky, rybníky, tůně a život v nich.

Plány máme veliké. Postupně bychom chtěli vybudovat více stezek, na
různých místech, přesněji v chráněných lokalitách Natura 2000, kde se
vydra říční vyskytuje a je předmětem ochrany. Parametrem určujícím
plánování stezky je pro nás přítomnost turistické značky či cyklostezky
– už jich máme v naší krajině dost, stezkami nechceme zabírat další
místo, které patří právě vydrám a dalším živočichům. Pokud máte nápad,
kde stezku uskutečnit, dejte nám vědět.

Prozatím byla zprovozněna jedna naučná Vydří stezka. Tato stezka se
nachází na jihu Českomoravské vrchoviny u města Dačice a vede podél řeky
Moravská Dyje.
