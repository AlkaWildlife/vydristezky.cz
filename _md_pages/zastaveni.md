---
title: Zastavení
permalink: /stezka/zastaveni
long_title: Průvodce
published: true
listed: true
position: 0
layout: two_columns_page
---
Stezka je vhodná pro pěší, jde o nenáročnou trasu, většinou se jde po
nezpevněné cestě, třikrát krátce po silnici. Jeden kratší úsek vede ve
svahu lesní pěšinou – v případě jízdy na kole či putování s kočárkem jde
o náročný, i když krátký úsek, který se dá překonat.

Délka trasy: 10 km

Začátek: obec Dačice (most přes řeku Dyje)  
Konec: obec Staré Hobzí (náves)  
Počet informačních tabulí: 9

### Jednotlivá zastavení

#### Km 0: Tabule č. 1. úvodní tabule v obci Dačice  

![](/uploads/IMG_0197_610.JPG)

Dačice náleží k nejstarším městům historického kraje jihozápadné Moravy.
První písemná zmínka pochází z roku 1183. V současné době žije ve městě
a jeho částech 8 tisíc obyvatel. V Dačicích se nachází státní zámek, ve
kterém je městské muzeum a galerie. Dačice jsou známé výrobou první
kostky cukru.

První tabule a tedy počátek cesty začíná u hlavního mostu přes řeku na
pravém břehu. Stezka dál pokračuje na druhé straně mostu, kde hned
narazíte na turistický rozcestník a dál už Vás budou navádět zelené
turistické značky.

#### Km 0: Homolkův mlýn

![](/uploads/Homolkuv_610.JPG)

První záznam pochází z konce 16. století. Založení tohoto mlýna se dává
do spojitosti s rytířem Janem Babkou, mlýn byl dlouho zvaný Babkův.
Dnešní název pochází od posledních majitelů. K mlýnu byla po dlouhou
dobu přidružena i pekárna. V roce 1948 byl znárodněn a později zrušen.

#### Km 1,5: Tabule č. 2. Řeka Dyje a ryby

Každá řeka se od pramene po své ústí do moře vyvíjí. Pod Dačicemi má
Moravská Dyje charakter tzv. „parmového pásma“. Rybí společenstvo
Moravské Dyje je v úseku Vydří stezky velmi pestré, zaznamenáno zde bylo
24 druhů ryb.

#### Km 1,7: Tabule č. 3. Natura 2000

![](/uploads/IMG_6923_610.JPG)

Natura 2000 je soustava chráněných území. Na svém území ji podle
jednotných principů vytváří všechny státy EU. Cílem této soustavy je
zabezpečit ochranu těch druhů živočichů, rostlin a přírodních stanovišť,
které jsou z evropského pohledu nejcennější, nejvíce ohrožené, vzácné či
omezené svým výskytem jen na určitou oblast. Přírodní památka Moravská
Dyje je součástí této soustavy a vydra říční je jedním z předmětů
ochrany.

#### Km 2,2: Frelův mlýn

![](/uploads/Freluv_610.JPG)

První záznam pochází ze 17. století, kdy zde působila rodina Froelů.
Tento mlýn je také znám jako Švábův, Šantrůčkův, Peckův či Kubešův podle
dalších mlynářů. Manželé Peckovi v roce 1931 oficiálně ukončili činnost
mlýna, poté se jako pohostinství stal cílem dačických při vycházkách.

#### Km 2,2: Tabule č. 4. Vydra

![](/uploads/IMG_6921_610.JPG)

Vydra říční je „semiakvatický“ živočich. Vydry ve vodě loví potravu,
hrají si tam, vodou putují krajinou.

Vydry nejsou vázány na nějaký specifický typ vodního prostředí. Obývají
jak tekoucí, tak i stojaté vody. Na Dačicku vydry žijí jak na rybnících,
menších tůních, požárních nádržích, tak i na všech potocích a na
Moravské Dyji.

#### Km 3,0: obec Hradišťko

Hradišťko je malá obec, která formálně spadá pod Dačice jako jeho místní
část, v současnosti zde žije něco málo přes sto obyvatel.

#### Km 5,2: vlhké nivní louky

![](/uploads/IMG_6914_610.JPG)

Luční společenstva v nivách řek jsou pravidelně zaplavované, a proto
mají na živiny bohaté půdy. Významně je na těchto loukách zastoupena
psárka luční a metlice trsnatá, rostou zde vzácné rostliny, například
rozrazil dlouholistý, žluťucha lesklá, jarva žilnatá, svízel severní.

#### Km 5,6: tabule č. 5 potrava vydry

![](/uploads/IMG_0202_610.JPG)

Vydra říční je vrcholový predátor, královna vod, loví vodní živočichy,
převážně ryby, obojživelníky a raky. Vzácně uloví nějakého drobného
vodního savce či ptáka. Vydra velmi dobře plave a potápí se. Potravu
loví jak ve volné vodě, tak ji hledá na dně mezi kameny, i v dutinách
členitých břehů. Kořist hledá zrakem (očima) i hmatem (vousy).

#### Km 5,7: suché skalnaté stráně

Vznikají na strmých skalnatých výslunných svazích údolí. Dříve byly díky
pastvě v celém údolí běžné, dnes zůstaly zachovány jen drobné fragmenty.
Také zde se nachází řada vzácných druhů rostlin, typické jsou v údolí
Dyje divizna jižní rakouská a divizna ozdobná, nebo chrpa latnatá,
netřesk výběžkatý a rmen barvířský.

#### Km 6,2: Spálený mlýn

![](/uploads/spaleny_610.JPG)

Poprvé je tento mlýn (také zvaný Hadrův neboli Hadermühle, Navrátilův)
zmíněn v roce 1369. Mlýn sloužil jako obilný mlýn a pila. V roce 1932
zde byla instalována turbína. Dle záznamů vodní pila pracovala do roku
1938.

#### Km 7,1: Volfův mlýn

![](/uploads/IMG_8593_610.JPG)

Aumühle či také Lužní mlýn je poprvé uveden v písemnostech v roce 1627.
Dnešní název má po posledních majitelích, kteří již však mlýn
nevyužívali a pouze zde hospodařili jako zemědělci.

#### Km 7,5: tabule č. 6: Přežijí vydry?

![](/uploads/P1190477.JPG)

Přes obecný neustálý pokles přírodní rozmanitosti se některé druhy
zvířat navracejí do naší přírody, jedním z nich je i vydra říční. Nikdo
ale nemá vyhráno, ani vydra ne. Přestože se například čistota vod
zlepšuje, nastupují nová rizika, která život v krajině střední Evropy
ztěžují. Například na silnicích hyne čím dál více zvířat - ježci,
zajíci, srny, drobní ptáci i dravci, a ani vydra není výjimkou. Navíc
vydra žere ryby a tím způsobuje škody na rybích obsádkách. Někdo řeší
ztrátu ryb způsobenou vydrou po svém – střelbou, železy nebo trávením. A
tak je budoucnost vyder u nás i přes její legislativní ochranu a řadu
ochranářských opatření nejistá.

#### Km 8,1: slepé rameno řeky

![](/uploads/P1160159_610.JPG)

Přirozená řeka se vlivem vody na podloží neustále mění, na jednom místě
se břeh vymílá, na druhém se usazují náplavy. A tak se i koryto řeky
posouvá. Vytváří se ramena, ostrovy, pak opět zanikají. Řeky v naší
krajině ale nemají tolik prostoru a jsou neustále svazovány do jednoho
úzkého koryta. Existují jen výjimky, kde jsou tyto tvary vidět. Zde
například slepé rameno, které vzniklo na původním místě koryta.

#### Km 9,0: Loucký mlýn

![](/uploads/Loucky_610.JPG)

Na tomto místě stál a fungoval mlýn nejdéle. Mlýn byl postaven už před
rokem 1190 a je jedním z nejstarších mlýnů v Čechách. Nejprve sloužil
pro premonstrátský klášter v Louce u Znojma. V roce 1901 vyhořel, poté
byly budovy postaveny znovu. Ještě v roce 1989 zde byla instalována
turbína, dnes již však v provozu není.

#### Km 9,0: tabule č. 7: vodní mlýny

![](/uploads/IMG_6856_610.JPG)

Vodní mlýny měly po celá staletí, od starověku až po vynález parního
stroje a elektřiny, obrovský význam v životě lidí, protože představovaly
hlavní zdroj energie. Vodní mlýny byly využívány k různým činnostem:
sloužily jako obilní mlýny, valchy, pily, hamry, tkalcovny, stoupy.
Mlýnů bylo na našich řekách a potocích velké množství, například v úseku
naučné stezky bylo na řece Dyji osm vodních mlýnů. Na úpadek vodních
mlýnů měly největší vliv modernizace, nové zdroje energie a výroba
elektřiny, nacisté a nakonec komunismus. Pozůstatky z období velkého
využívání vodní energie jsou vidět i na řece Dyji. V dnešní době z nich
můžete vidět jen samotné obytné domy, některé využívané k bydlení či
jako restaurační zařízení, jiné chátrají. Vodní kola a mlecí konstrukce
či modernější turbíny si neprohlédnete již žádné. Náhony jsou někde
zatopeny vodou, některé jsou vyschlé. Zachovány byly jen jezy.

#### Km 9,4: tabule č. 8: život u vody

![](/uploads/P1190450_610.JPG)

V řece i v údolní nivě kromě vydry říční žije celá řada dalších
živočichů, ať už běžných, tak i vzácných. V korunách pobřežních stromů
žijí tesaříci, mezi nimi vzácný a nádherně barevný kozlíček mramorový.
Nad vodou se prohání celá řada druhů vážek, od barevných motýlic až po
nenápadné klínatky. Ve vodě můžete najít až pět druhů velkých mlžů i
raky. Na větvích pobřežních stromů můžete vidět drobné pěvce jako
konipas horský či ledňáček říční, ale při troše štěstí uvidíte i
velikány v ptačí říši, například volavku popelavou a našeho největšího
dravce orla mořského.

U této tabule se turistická značka odděluje od naučné stezky - značka
pokračuje doprava přes most směr Slavonice, konec stezky je ve Starém
Hobzí tedy po silnici doleva do kopce.

#### Km 10,5: tabule č. 9: úvodní tabule v obci Staré Hobzí

V obci se nachází jeden z nejstarších kostelů na jižní Moravě, románská
kaple je datována do roku 1190. Centru obce vévodí zámek - jedná se o
zachovalou monumentální barokní stavbu s prvky klasicismu. Přes protesty
českého obyvatelstva bylo Staré Hobzí zahrnuto do sudetského území. Už
měsíc po válce začalo vyhánění německého obyvatelstva, celkem 530 lidí.
Po jejich odchodu zůstalo ve Starém Hobzí 70 usedlíků. Dnes žije v obci
Staré Hobzí přes pět set obyvatel, má pět místních částí.
